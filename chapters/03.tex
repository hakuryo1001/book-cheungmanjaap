\chapter{香港人將被孤立 我地要做嘅係生存 唔係發動戰爭}

暴政報告重點關於教育，目的好明顯係要洗新一代腦，目的在於孤立反送中一代嘅香港人。

幾年後好快我地就會發現上層得益者掌勢者親政府，新一代後生冇腦我愛中國，得返依二百萬人對抗中共。

更甚，死嘅死走嘅走放棄嘅放棄，二百萬人十年後可能得返十萬人，少之又少。

所以好老實地講，香港依個地方已經玩完

中港共對付香港最主要嘅一招就係分化群體，先將香港人分成新舊香港人，再到黃藍，再到社會階層，老幼，男女，鬥黃。

從而防止香港人形成到有效嘅反抗力量，同時令我地感覺無助，少數化，失去反抗意志。

依個玩法，基本上係冇得拆，中共係一定會成功，而且目前單係鬥黃，和勇鬥，lunch哥鬥，龍門渣哥鬥，我地係冇方法防守，因為對方有主權，有制度，有武力，有資源，點玩都唔會輸。

所以首先第一步，請接受香港係無法防守嘅地方，分化無可避免。

第二步，要接受本地抗爭無出路，香港人嘅出路唔係反抗，只有生存。

理由同上一樣，對方嘅實力實在比我地強太多，無論幾多犧牲，單靠香港人唔會做到有效打擊，你話搞臭香港，一半一半啦，更多係政府自殺以求達到政治目的。

見到有post講要香港人真正反抗，我明白大家會覺得香港人冇盡全力，但問心當今世代有幾多個仲願意為信念而死？香港好榮幸，我都好榮幸，見到過去一年真係有好多人為信念而付出所有，我唔敢話自己係佢地嘅手足。

但問題亦在於，你地太偉大。你地係社會上極稀有嘅勇士，望下外國，望下爛到不得了嘅美國，世上真係無幾多人可以做到咁。

而由現實角度出發，絕大多數人只願有限度付出，先係社會常態。唔係要blame the victim話勇士錯，只係政治係一們人嘅課題，出發點應該由最平凡最廢嘅大眾廢柴出發，當我地眼中只有依啲英雄，只會反過來令自己內疚，令自己死係盲目追尋英雄電影嘅路上。

咁你即係話當人condom啦。好無奈地，係現實角度下，我地除咗銘記同支援依啲英雄意志，所能做嘅非常有限。

返到以大眾為本嘅角度下，本地抗爭自然難而搵到出路。

早前都有post講過，話歷史上往往由低層革命成功係呃鳩你，冇中上層嘅資源權力，邊到得黎推翻政府？

革命唔止係要破壞現有制度，更重要係置入新制度，你要比大眾知道革命成功後會有一個更好嘅政府，有人才，有方向，我地依啲廢人先會敢支持你，因為冇人會願意陪你冒住失去一切嘅風險進入無政府嘅狀態。

因此接住落嚟係我對目前形勢嘅主要結論：

生存嘅首要條件係 活下去

香港人需要嘅，係be water，求生存而非正面對抗。

第一個原因，係上文提到香港黃營將會無可避免地被孤立，實力差距之大，令打贏中共變得不可能，但亦唔代表要死清光。

支那利用分化群體去削弱我地，但始終依種手法有極限，目前難以做到東德人人都係秘密警察嘅水平，對於家庭同朋友關係，我地依然有最大嘅控制，所以應該由依啲最細嘅尺度開始，建立防衛。

好朋友間互相支持，堅守對民主香港嘅信念，就算出到門口要大叫我愛習主席都好，盡力令依個小圈子成為信仰嘅堡壘。依個圈子將會係你唯一嘅依據，將會係光復香港最後嘅存在地，唔好強己所難去守護群體，先守住身邊嘅人。

繼而由依個迷你群體出發，連結其他嘅堡壘，積累防禦嘅力量。有能力嘅絕對要離開香港，因為係你外國你可以有更大嘅堡壘，甚至公然吸納同路人，一切關於積累生存資本，試下當自己玩緊人在野，光復香港就係得救，只要生存到落去直到得救，食屎你都要食。

另外一個原因係階層問題，當下抗爭主力係堆書未讀完冇錢冇地位打架都冇力嘅細路，你想點贏？

但十年後二十年後，我地就會係社會上嘅中層，假如到時嘅你擁有咗財力權力，依個就會係光復香港嘅第二個機會，就算只有一萬個成功人士願意好似今日咁出錢出力，勝算都會比今日十萬個學生高。

最理想嘅場境，係香港人可以好似猶太人一樣，流向世界各地，努力建立好自己嘅資本後再發起戰鬥，然後回歸故土。

或者你會話，講就理想，等多十年腦都比人洗到一乾二淨啦

但我又真係唔明，假如你連上街比人打死，被強姦，坐一世監嘅勇氣都有，點解冇勇氣守護好自己嘅信仰堡壘。你信香港人可以跟你一齊血洗中南海，點解唔信你嘅手足可以一齊行落去？

你無信心嘅，其實我真係幫唔到你，但我好相信，依個先係真正考驗香港人有冇資格存續落去

政治係一場博奕，生存係一場博奕，而博奕需要嘅係資本。

唔好爭一時之氣，有時候用最現實嘅角度出發，反正會見到最有希望嘅曙光。

各位香港人，我地一齊堅守，努力向上游，十年後煲底見

利申全文冇冒犯任何同路人嘅意思，單純個人睇法。


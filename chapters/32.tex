\chapter{移民英國一周年}

移民英國一周年，之前一篇分享對於收支平衡既擔心，今次講下心態上既調整。

第一，天氣方面，我開頭以為自己唔怕凍應該會好易適應，但黎左一年，發覺始終未算，見人地十度淨係著短袖背心，我真係唔得。識我既人都知我係中意夏天，勁討厭冬天既人，加上係中意上山下海，陽光與海灘既人，而英國有半年時間都算係冬天，絶對唔易過。我特登揀wales 主要中意佢有山行有海灘，可惜世事就唔係想像咁美好，9月天氣就已經得10度，去咩行山海灘呢？冬天真係好漫長，尤其十一月開始較慢一個鐘，4點就天黑都算，最慘係冬天會基本上日日落雨，隔個星期就打風，成日橫風橫雨，莫講話去玩，出街都未必想。之前9月頭滯留係西班牙旅行，感覺好舒服，日日好好太陽，一返到英國就變左另一個世界，我終於明白點解咁多英國人中意去西班牙。

第二，食物方面，真係好少選擇。開頭黎，見到超市好大好興奮，但其實食物選擇唔多，肉類的確平過香港，質素唔錯，但海鮮、蔬菜、生果好少選擇，超市雖然係好大，啱買既野唔多。出街食仲攞命，Cardiff 依度既餐廳仲少選擇。其實我已經算中意食西餐，開始黎到覺得好新鮮，都想試吓唔同嘅餐廳。可惜食黎食去，都係fish and fries , burger 之類，頂籠rib、steak 好悶，連有paster嘅餐廳都唔多，有時都會食下泰國野日本野，但依度真係得好少選擇。

第三就係要接受依度既人處事態度。有時候打去customer service hotline ，等好耐不特止，有時仲傾得唔like ，會cut 你線，甚至鬧翻你轉頭，￼香港係無可能發生。另外送貨，遲到無通知好正常，完全無到都好正常，啲人做嘢真係好無交帶，唯有再追多幾次。約GP 睇醫生，難過登天，成日無得比你睇，有時要將個病情講得嚴重啲，或者￼唯有自己買藥食算啦。住得耐慢慢就要接受，呢度啲人嘅處事手法，有時係會好得人驚，完全唔可以用香港果套，感覺氣餒係好正常。￼

黎到一年，心理調整好重要。我地要接受好多野唔係想像中咁美好，我絕對唔會報喜不報憂。開頭黎到當然覺得好新鮮，啲屋好靚，啲公園好大，但之後就會覺得無乜特別，個個英國城市都差唔多。之前會成日揸車去附近城市玩，依家都少左。新鮮感無左，就要好好調整心理，用唔同方法去適應生活遇到既落差問題。另外多啲搵朋友傾訴下都好，睇下有咩大家都遇到既問題同解決方法。

最後，你問我會唔會後悔過黎，我會話一定唔會。因為英國有既最重要係自由既空氣，小朋友讀書最開心既，唔需要好似香港咁大壓力，當然無所謂紅色思想洗腦已經好好。而鄰里關係亦係香港比唔到，大家會互相幫助，互相分享美食，係開心既。而依度既居住環境當然比香港好好多，香港啲屋豆腐潤咁細，真係好侷促，周圍高樓大廈，依度就另一個世界。點都好，大家努力啦，要係度生活絕對唔容易。


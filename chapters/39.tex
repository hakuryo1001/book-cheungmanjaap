\chapter{［長文］心入面有條刺}

呢樣嘢一直收喺心入面好耐

男朋友其實好錫好愛我，咩都就曬我，完全係將全個人所有嘢奉獻俾我嗰種愛，我哋又住得近日日見咁滯，我係覺得好幸運

但同時佢都做過一樣我接受唔到嘅錯事，就係食咗我隻豬

因為我本身係處，一直都表明過唔俾。但有次佢襯我醉醉哋搞咗，仲要冇套。雖然只係幾下同冇射，最後亦冇事，但我介意嘅係佢無視我一直以嚟強調唔扑得呢樣嘢。我未至於想留到結婚後，但我好想我嘅第一次係心甘情願，因為好愛一個人好想再親近啲而俾。而且，佢唔係處，以前都成日做，令我更介意。

因為咁我哋鬧過分手，最後我原諒咗佢。

你可能會冷笑一聲，on9，嗰個係你男朋友，搞你都好正常有咩要嬲要唔開心。但在我角度，我係被人強姦，而嗰個仲要係自己男朋友。自此一聽到破處、扑嘢、強姦等等嘅話題，我內心都會好洶湧好激動。

我之後有再同佢講，就算搞過一次，都唔代表以後可以。佢都表示明白同肯忍肯等。我覺得係要好親密好穩定嘅關係、好愛一個人先可以做，我同佢一年都未有，我覺得自己未到嗰個點，即使佢真係好愛我。

講係咁講 有一兩次佢好想要，我都有俾。當刻都會開心嘅，畢竟係同鍾意嘅人親近。但係每次靜番落嚟，我都會好唔開心，因為我要嘅唔係咁，因為明明覺得未到可以扑嘅感情基礎。我覺得自己係抱住一種「反正都已經唔係處，做一次同做一百次都冇分別」嘅心態而俾，但咁樣就同我嘅原則，啫係覺得做愛係感情嘅頂峯、唔係一件隨便嘅事 背道而馳咗。會覺得自己係廢物，堅守唔到自己原則。

我都好想同佢享受性愛嘅歡愉，想自己唔好諗咁多，唔好每次靜落嚟都會變番唔開心，唔想自己又要俾又要sad咁麻q煩⋯但 有條刺就係有條刺

再做時 往往會有一種因為佢錯咗一次就將錯就錯，令佢可以如願以償咁嘅感覺。我唔想帶住屈服、無奈、認命嘅心態去做，咁樣好可悲亦好辛苦。

另一個失落嘅原因係 明明佢實牙實齒講到以後就算係我話想要，都唔會做，因為知我其實唔係想咁/之後會唔開心，講盡一切好好聽好冠冕堂皇嘅說話，但，佢其實做唔到⋯ 明明佢係認真咁講因爲我太吸引令佢忍唔住，喺我耳中難聽過粗口。

我知佢唔係為扑而對我好，而係真心愛我，但係發生過嘅事就係發生過，時隔半年我一樣好介意。呢啲感受我都會直接同佢講，佢除咗歉疚其實咩都做唔到。

我知我又要俾，俾完又要唔開心係好戇鳩，但我都控制唔到自己腦內大亂鬥

話唔可以再做又唔係，以後開綠燈又唔係，內心非常矛盾，心累⋯

究竟我可以點應該點


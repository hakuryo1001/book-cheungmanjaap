\chapter{（長文慎入）好撚大壓力就頂唔順 想jump}

（長文慎入）好撚大壓力就頂唔順 想jump

\#1好大壓力就爆煲•7 個月前

首先，我認衰，完全明白自己犯嘅錯應該自己承擔，但我真喺覺得好大壓力，好想講出嚟抒發下，因為我連身邊嘅人都唔敢同佢地講，驚自己再屈屈埋埋會jump。

事源喺2年前，個時啱啱失業，本身已經坐食山崩，仲要唔懂事染上賭癮，越賭越大，借錢賭個隻，乜野一線二線、信用卡透支咩都借過曬，最高峰差緊啲數加加埋埋差唔多一球。而家唸返轉頭真喺抵自己死。

日日喺屋企撻喺到同埋去賭錢嘅日子大概維持左半年，借借下真喺借到盡又開始冇錢還之後發覺唔可以再喺咁，個人醒左，搵返野做，去做紮鐵，就喺唸住搵多啲，可以慢慢找返曬啲數。

返呢份工真喺好辛苦，做左呢行咁耐到今時今日都依然有時會攰到返屋企就好似斷電咁訓著，日日辛辛苦苦返工搵埋搵埋就喺拎去還，還完都已經冇咩剩，我明呢個情況喺我自己攞嚟嘅，我亦都想將來可以有返正常人嘅生活，唔洗日日為還錢煩惱，所以我好比心機做。由差緊接近一球數，還左年半到而家還左大概40萬，仲差60萬左右。

本身覺得keep 住落去，應該捱多2年就可以重見天日，不過2個月前突然開始少左工開，本身都擔心會唔會搵唔夠數，找唔到數，然後原來當人黑起上嚟真喺會有好多事接二連三埋身，突然電話收到好多我爸比人追數嘅WhatsApp，屋企喺咁比人上門追數，淋紅油，個段時間我媽日日喺屋企喊，從我媽口中得知原來佢幾個月前已經知呢件事，仲走去問財仔借左10幾萬比我爸，當時我知道左咁嘅情況，我完全唔知點應對，我唔敢比我媽知我都差人好多錢，我驚佢真喺一時間接受唔到會唸唔開，同埋我2年嚟一路都仲搵到夠錢找到數，唸住自己搞得掂冇話過比屋企人知，冇唸過冇啦啦要面對咁嘅情況，當然我都仲喺冇同我屋企人講，但日日比人上門咁樣追真喺唔喺辦法，我就傻更更自己走去再借，去還埋我爸條數。

借多左加上唔夠工開，慢慢開始入不敷支，搵埋唔夠還不突只，仲要數冚數，日日就為錢煩惱，食唔安訓唔落。我屋企2老、女朋友、朋友、同事都唔知我嘅情況，冇同過任何人講。壓力越嚟越大，早排真喺有一刻唸住不如試下去做犯法野搵快錢搞掂佢，但喺一唸到如果唔好彩比人拉左，我女朋友點算，我媽點算，最後都喺唔夠膽。而家日日就唸住啲錢，我覺得自己就爆煲，有萌生過jump 嘅念頭，我驚自己頂唔順，所以上嚟發下牢騷，希望抒發下。 同埋想睇下有冇巴絲可以比到意見我可以點，除左破產我可以做啲咩？


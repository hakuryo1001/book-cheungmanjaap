\chapter{朋友失蹤左成年，最近先知道佢跳樓走左}

朋友失蹤左成年，最近先知道佢跳樓走左。

唔知點解就上左黎連登無病呻吟。

係我以前最想自殺嘅時光入面。

係佢誤打誤撞咁拉返我去班兄弟到。

雖然佢份人成日傻笑，講埋曬奇怪野成日鳩\lr{言}{}。

但唔知點解有條死仔係身邊，我覺得幾開心。

但後來到佢抑鬱嘅時候，我陪左佢唔少嘅夜晚

佢曾經話好清楚自己唔會尋死。

因為佢係一個好細膽嘅人。

就算個晚傾左好多，成個人舒暢左都好

佢訓醒第二朝都變返好抑鬱。

後來佢都漸漸遠離我地。

可能係呢份關心對佢黎講太難受。

可能係過唔到自己個關唔想俾其他人睇到佢咁。

可能係知道自己咁落去會俾好多負能量我地。

我地都再搵唔到佢，就係咁過左一年。

我收到警局嘅電話，話佢跳左。

其實我冇感到意外，只係覺得好無力。

好似史丁格的貓，你唔打開個箱    

永遠都唔知入面隻貓係生定死。

你唔打開，隻貓都仍然可能在生。

但一旦你打開左個箱，知道隻貓死左。

你就改變唔到個事實。

我知道我見到佢嘅個刻，就係打開箱個一刻。

只係咁，咁唔好彩，原來個結局係咁。
    
或者我應該再努力去搵佢？

或者我有能力避免佢嘅死？

就算最後改變唔到佢自殺嘅結局。

就算死係對佢黎講最好嘅解脫方式。

起碼走之前都有個道別，食一餐飯啦。

起碼等佢知道，有人會記得佢。

而唔係一個人不安咁走    

...或者呢樣係我一廂情願嘅諗法。

到頭來我為唔到佢做咩

係我無能為力，定係我冇盡力去做。

我都唔知。

我知道自殺唔係一種衝動。

因為我都曾經試過無數次係天台徘徊。

跳，係一瞬間嘅事。

諗，可能每日都諗左千百萬次。

我好想知，最後個刻佢究竟係咩心情，諗緊咩。

我好想理解佢，再了解佢最後一年嘅生活。

好想俾個擁抱佢。

唔係因為見到朋友唔開心，出於責任與身份去拯救。

而係因為你對我好重要，我想去咁做。

我冇刻意去安慰你啊，我唔係因為可憐你先陪你。

唔需要因為咁而感到壓力架傻佬。

係因為我陪你嘅時候，你都陪緊我，我覺得好安心。

我先聽你講咁多說話，先同你分享咁多事。

我唔係想怪你，因為我知你都無得揀，但係。。。

如果你就咁就走左去，點解當初你要拯救我。

我知道人終有一死，我知道呢個世界係好撚痛苦。

但同你圍爐取暖，苦中作樂。

我覺得我可以再走落去。

我都好想你陪我走落去。

你陪我，我陪你。

我好掛着你。

我地好掛着你。

大家都好掛着你。

一路走好。


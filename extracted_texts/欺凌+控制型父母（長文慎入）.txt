欺凌+控制型父母（長文慎入）

樓主十年十八，女，讀緊大學。一直以來受到情緒問題困擾，最近臨近考試好想死。我成日懷疑自己嘅唔開心係咪正常，定係係度無病呻吟。希望有巴絲可以幫我分析下。

先講下個人經歷啦。從小學到初中，我一直受到唔同程度嘅欺凌。我承認自己以前的確幾乞人憎，所以我並唔怪d欺凌我嘅人。我覺得佢地嘅行爲其實情有可原。我一直被話蠢，被人叫過豬扒、雞、豬、垃圾婆等等。細個因爲好曳所以成日比老師閙，連老師都會欺凌我，特別對我衰d。成日被各種形式嘅公開羞辱、孤立、語言暴力等等。都試過被人用鐵凳打，其他肢體上嘅傷害已經唔太記得，總之成個小學階段都係不斷被各種欺凌。中學嘅時候，性格依然比較古怪，同埋人品亦唔好，所以繼續被孤立，但冇好嚴重嘅欺凌。有人幫我整假fb account扮係我散播假消息，都有人將我d柒相/片擺上class group或者YouTube。到高中我慢慢改變，所以朋友漸漸多左，同以前傷害過我嘅人都做返朋友。雖然而家係大學都有一班\lr{亻}{}，但係我依然會覺得自己好令人討厭，成日覺得我d朋友其實暗地裏唔中意我。我唔知點樣先可以擺脫呢種陰影，有番自信甘同人相處。

另一方面，屋企人嘅控制令我覺得好困擾。我媽一心一意想我嫁比有錢人，熱衷于改變我個樣去所謂取悅其他人。佢會管我笑嘅角度、身材、儀態、動靜，甚至最近佢覺得我笑得好難聼，想我改下自己嘅笑聲。凡此種種，我實在不堪其擾。每次我覺得好煩嘅時候，佢又會話自己好愛我，只係想我更加完美。佢日日ff我同有錢佬拍拖，但我明明有男朋友，雖然唔算有錢但好愛我。佢同我阿爸會成日叫我分手或者出軌，試下其他男仔。我阿爸甚至話，佢覺得我同呢個男仔一齊係簁左自己嘅學歷。總之我屋企人就不停羞辱我男朋友，有一次仲閙我閙左幾個鐘，我不停甘喊，但佢地根本唔會心軟。佢地好中意錢，想我返大陸發展。我明明考到英國一間全英top 10嘅大學，佢地都唔比我走，要我留係香港。

一直以來，我父母比我嘅關懷好少，净係會叫我讀書。我而家讀嘅科都係佢地幫我揀嘅。我媽會輕微語言暴力我，一唔順佢意就鬧我鬧得好犀利。我其實唔算係一個冇主見嘅人，但次次都會被佢逼到無路可退。佢真係一個冇同情心同無法説服嘅人，佢只會不停發癲甘鬧我。同埋佢有潔癖，對細節好執著，好小事就會被無限放大同挑剔，小小錯就會被人鬧。

我覺得自己嘅心理無可厚非受到左一定程度嘅影響。我個腦會好亂，唔知自己係邊個，唔知自己應該點左。有時候會想死，因爲覺得呢個世界嘅人都好唔中意我。我媽都親口講過好多次，佢支持我去死。我已經有無數次下定決心去死，但係次次都被我男朋友阻止。我唔知點算，有時好想分手，之後我就可以去死。我唔知自己算唔算抑鬱，我亦都唔知佢地算唔算傷害左我。其實佢地都冇錯，我父母都有好多優點，佢地係物質上會盡量滿足我，同埋花好多時間陪伴我。至於欺凌我嘅人，其實我都唔覺得佢地係衰人。有時候我覺得自己真係好應該去死，明明自己又廢又唔努力又乞人憎，點解仲要活著。有時候覺得我就應該聼阿媽話，唔好幻想自己會有咩事業，嫁個有錢人算啦。加上我大學成績好差，令我更加覺得自己好廢。我好唔開心，但父母覺得我唔開心只系因爲想逃避讀書同考試。我媽覺得我根本冇抑鬱症，只係懶同埋綠茶婊。

好想有人點醒我，比下建議比我。其實我係咪真係應該去死？或者向父母投降？我覺得自己係一個冇價值嘅人。唔知以上文字會唔會令人覺得我好煩好討厭。如果係嘅話，我想同你真誠地講聲對唔住。生而爲人，我真係好抱歉，令甘多人唔中意我。其實我真係唔介意去死，但我唔想傷害到愛我嘅男朋友。其實我係咪真係又懶又蠢又討厭？我係咪應該去死算？或許我死左，我男朋友好快會清醒返，發現我根本係個Bitch，慶幸我死左？

我打呢段文字嘅時候，都有懷疑自己其實係咪無病呻吟緊。其實我都唔算好痛苦，我生命中都有唔少覺得幸福，笑得好開心嘅時候。我成日好唔開心，但又會問自己何必如此。或許我都唔係真係想死？其實我好迷惘，個腦好亂。我好似分左三部分甘。第一部分係我自己本身，會有情緒，會渴望被愛，會有夢想。第二部分係我嘅superego，覺得自己好廢，好應該去死。當我想死嘅時候，又會同自己講何必如此，不過係無病呻吟。我會同自己講，我受嘅傷害其實一d都唔嚴重，我父母好愛我，我不過係曲解佢地對我嘅愛。第三部分嘅我被稱爲doll character，佢會説服我聼父母嘅意見，因爲我好蠢好冇能力，根本冇資格成爲一個獨立嘅個體。

打打下呢段文字，我又覺得自己其實根本冇事，我腦海中冇三個人，我根本冇受到傷害，只係某種孟喬森症候群。

我真係唔知邊個先係真嘅我啊。
掛住你。（長文）

#1條野太詳•6 年前

睇完調位po有感而發 純粹叫下春

2年喇 我仍然好掛住你 好多無關痛癢既小事 我第一時間都係諗起你 係到諗 如果可以同你一齊做 究竟會有幾好 會有幾開心呢

當年一齊坐 大家由互相唔認識去到每堂糖痴豆咁傾計 唱歌 講心事 過完個晏就 大家買野食交換 開心share 所有野真係好幸福架

你訓覺起身 個臉豬dum 紅卜卜個樣 你測驗唔合格 扁哂嘴仔 眼紅紅既傷心樣 同埋你睇書睇到喊既樣 到呢家我仲歷歷在目 真係好得意

你個身體仲會散發出一種好特別既香味 唔知幾時開始 我呢個傻仔就比你深深吸引住喇

哈 我仲記得以前你問過我一個好傻既問題 「你究竟鐘意邊個女仔！」其實我一早就講左啦 果個咪係你囉 你又唔信

開心既事唔會長 個天總係會搞破壞

記得班主任當時公佈調位名單 我地將會調去一東一西 睇完結果 我地大家成堂都冇出過一粒聲 可能一樣係到諗 終於都要完喇 十分之唔捨得。

呢個係我人生沉默得最長既時間 我好想時間永遠停止係呢刻。 然後，你用就黎喊既聲線同我講左句「哈哈 係咪好掛住我呢 唔好呀你」我笑住咁答「勁掛住你呀！」  我地就咁破冰 開心咁上埋最後一齊坐既一堂

可能有人會問 明明大家有feel 點解最後你地冇一齊？ 我真係唔知 當時我冇咁既勇氣 下一次講野既時候感覺已經唔同以前 最後亦不了了之。但係 即使咁樣 呢件事可以話係係我中學生涯入面最開心

此情可待成追憶，只是當時已惘然。的確，雖然已經返唔到舊時，但係呢段回憶我會一直好好保存落去。 就算你知 都係唔好相認喇